+++

title = "Ako Deutsche Telekom vytvára podmienky pre ľahší návrat rodičov po materskej a rodičovskej dovolenke"
subtitle = "Ľahší návrat po materskej"
author = "Mgr. Mária Mrážiková"
job = "Education Operation Manager, DEUTSCHE TELEKOM IT SOLUTIONS SLOVAKIA"
citation = """Ľudia pre nás vytvárajú hodnotu. Je v našom záujme vytvoriť im na to podmienky."""

+++

Spoločnosť Deutsche Telekom IT Solutions sa zameriava na poskytovanie širokého spektra služieb v rámci informačných a
komunikačných riešení, podnikových procesov či vývoja aplikácií a inovácií. Spoločnosť sa môže pochváliť viacerými
oceneniami, medzi ktoré patrí napr. aj Najzamestnávateľ v oblasti IT technológií alebo ocenenie Via Bona za zodpovedné
podnikanie a firemnú filantropiu.

**„Uvedomujeme si, že najväčším aktívom a konkurenčnou výhodou spoločnosti sú naši ľudia. Dali sme si za cieľ poskytnúť
zamestnancom väčšiu voľnosť pri zosúladení práce, kariérneho rastu, súkromného života i individuálneho životného štýlu.
Snažíme sa tým udržať motiváciu ľudí, podporiť fyzickú a psychickú pohodu a zároveň prispievať k pozitívnemu pracovnému
prostrediu.“**

Podobne ako v iných firmách, aj v Deutsche Telekom riešili spôsoby, akými je možné posilniť motiváciu zamestnancov.
Keďže rodičia tvoria približne 40 % zamestnancov firmy, bolo potrebné rozšíriť a zatraktívniť portfólio benefitov
zameraných na rovnováhu medzi pracovným a súkromným životom.

## Prácou z domu k špičkovému poskytovaniu služieb

Už dlhší čas firma ponúka možnosti flexibilnej pracovnej doby a práce z domu, pričom zabezpečila zamestnancom také
vybavenie, aby bola práca z home office jednoducho realizovateľná. Kým za štandardných podmienok boli možnosti práce z
domu nastavené na 7 dní v mesiaci, počas pandémie sa home office stal efektívnym riešením poskytovania služieb
zákazníkom bez citeľných zmien.

## Bezplatným poradenstvom k pomoci zamestnancom v kríze

Firma zaradila medzi benefity možnosť využiť bezplatné psychologické, právne a finančné poradenstvo. Pre prípad krízovej
situácie majú zamestnanci k dispozícii nonstop psychologicko-poradenskú linku. Podľa Márie Mrážikovej sa totiž každý
môže ocitnúť v situácii, ktorá je nad jeho sily.

## Udržiavaním komunikácie so zamestnancami na rodičovskej k jednoduchšiemu návratu

Keďže priemerný vek zamestnancov vo firme je 34 rokov, je pochopiteľné, že časť počíta so zakladaním rodín a výchovou
detí. Zo 4.500 zamestnancov je vo firme približne 1.900 rodičmi a z nich 400 je aktuálne na materskej alebo rodičovskej
dovolenke. V predchádzajúcich rokoch si v manažmente začali uvedomovať, že so zamestnancami počas ich materskej alebo
rodičovskej dovolenky strácali kontakt. Zaviedli teda nové firemné procesy na podporu komunikácie so zamestnancami –
rodičmi.

**„Zamestnanci nám oznamujú plánovaný návrat do práce v predstihu niekoľkých mesiacov. To umožňuje manažérom lepšie
plánovanie, zosúladenie prípadných požiadaviek rodičov na skrátený pracovný čas s nárokmi pracovnej pozície, prípadne
nájdenie vhodného alternatívneho riešenia.“**

Mária Mrážiková pripomína, že každý človek je individuálny a rodičovstvo ho ovplyvní iným spôsobom. Vo firme však
všeobecne pozorujú, že rodičia vracajúci sa z materskej alebo rodičovskej dovolenky majú prácu lepšie zorganizovanú,
sústredia sa na dôležité veci a dokážu efektívnejšie sledovať konkrétne ciele.

**„Záleží nám na tom, aby sme našim zamestnancom umožnili nájsť rovnováhu medzi pracovným a súkromným životom a tým im
poskytli aj priestor na odborný rast.“ Dodala Mária Mrážiková.**

**Čím žijú vaši zamestnanci?**

Ak je pre nich náročné skĺbiť prácu a rodinu, máme pre vás pár tipov. 

