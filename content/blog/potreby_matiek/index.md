+++

author = "Patrícia Hirschnerová"
title = "3 najčastejšie potreby matiek na pracovisku a prečo by nás to malo zaujímať"
slug = "3-najcastejsie-potreby-matiek"
date = 2020-02-14T14:15:59-06:00

aliases = [
"/2020/02/14/3-najcastejsie-potreby-matiek-na-pracovisku-a-preco-by-nas-to-malo-zaujimat/"
]

+++

73% opýtaných Sloveniek by sa do práce chcelo postupne zapojiť skôr, než po troch rokoch. 23% z nich by tak chcelo
spraviť do jedného roka od narodenia dieťaťa. Ženy aj ich zamestnávatelia si však kladú rovnakú otázku – ako by to mohlo
fungovať?
<!--more-->

Tieto čísla, ako aj všetky ďalšie dáta v tomto článku pochádzajú z výskumu, ktorý som v spolupráci s Profesia
realizovala v období apríl – máj 2019. Zúčastnilo sa ho viac, než 600 žien zo všetkých regiónov Slovenska. Každá z nich
ohodnotila, do akej miery by jej navrhnuté riešenia pomohli. Tak dostalo každé opatrenie skóre a výsledky naznačujú, že
tie najrelevantnejšie by pre zamestnávateľov nemuseli byť náročné. Pozrime sa však na kontext aj detaily.

## Prečo to vôbec riešiť

Pri pohľade na demografický vývoj populácie na Slovensku, ako aj na historicky nízku mieru nezamestnanosti sa
matky-zamestnankyne stávajú pre zamestnávateľov stále relevantnejšou skupinou na trhu práce. Na jednej strane teda máme
ženy, ktoré chcú pracovať a na druhej zamestnávateľov, ktorí ich potrebujú, resp. budú potrebovať čoraz viac. Tento
samotný fakt samozrejme nestavia ženy do pozície nadradenosti voči zamestnávateľom, umožňuje však diskusiu o riešeniach,
ktoré by boli výhrou pre obe strany. Prechod z industriálnej do informačnej spoločnosti tejto diskusii len napomáha.

{{< image src="potreby_graf.png" >}}

## Porady v čase, keď je štandardná starostlivosť o deti dostupná

Účasť na porade či inej strategickej pracovnej aktivite nie je len o pocite, že zamestnankyňa do kolektívu patrí alebo
má všetky potrebné informácie. Často ide o priestor ukázať svoju expertízu, resp. schopnosť prísť s riešením a prevziať
zaň zodpovednosť, čo v konečnom dôsledku môže viesť k povýšeniu. Ak si ako tím/firma dáte pozor na načasovanie a začnete
skôr než o 15:00, pracujúce matky sa budú môcť zúčastniť a ich aktivita môže byť prínosom pre všetkých.

## Práca z domu bez špeciálneho dohadovania vopred

Áno, otvoriť diskusiu o práci z domu sa môže podobať otvoreniu Pandorinej skrinky. O sociologicko-psychologických
výzvach tohoto typu práce sa hovorí veľa. Navyše, umožniť prácu z domu len matkám/rodičom môže u ostatných zamestnancov
vyvolávať pocit, že ide o pozitívnu diskrimináciu. Na druhej strane matky volajú po tejto možnosti v jasne určených
podmienkach – napr. v čase detských prázdnin alebo v prípade, že dieťa ochorie. Častokrát dieťa ani nie je skutočne
choré, v škôlke ho môžu odmietnuť aj kvôli jemnej nádche. Matka teda nemôže ísť do práce, aj keď by určitú časť svojej
agendy vedela pokojne spraviť z domu. Nastavenie kultúry tímu či disciplíny počas práce z domu je samozrejme komplexná
téma. Určiť možnosť home-officu na spomínané dve situácie však môže byť prvým krokom.

## Skrátený úväzok, ktorý sa postupne predlžuje

Táto možnosť ide ruka v ruke s možnosťou zdieľaného pracovného miesta, ktoré je v iných krajinách rozšírené pod pojmom
job-sharing. Primárne ide o čiastočný úväzok, keď sa matky ešte nechcú vrátiť na plných 8 hodín, môžu však vypomáhať s
čiastkovými úlohami. Takéto postupné zapájanie by im pomohlo dostať sa do obrazu a zároveň odbremeniť vyťažených
kolegov.

V prípade job-sharingu sa o jednu full-time agendu delia dvaja ľudia. Pre zamestnávateľa z toho síce môžu vyvstať extra
náklady, keď však berieme do úvahy krivku produktivity a schopnosť zamestnanca sústrediť sa, zisk môže prevažovať. Ako
príklad si vezmime jedného človeka pracujúceho na plný úväzok, ktorý sa po obednej prestávke vracia k svojej agende,
avšak opätovné pracovné nasadenie dosahuje až po nejakej dobe. Poobedná káva a správy, príp. sociálne siete, kto z nás
to nepozná? V alternatívnom scenári môžeme mať dve matky pracujúce doobeda, medzi 8-12:00. Na jednej strane sú rady, že
pracujú (či už z hľadiska finančného alebo sebarealizácie), na druhej vedia, že poobedie môžu pokojne stráviť so svojim
dieťaťom. Ich produktivita a teda zosumarizovaný výsledok práce môže byť teda vyšší, než v prípade štandardného 8
hodinového pracovného dňa jedného človeka. Takéto nastavenie samozrejme vyžaduje určitý typ práce a je na
zamestnávateľovi, či môže/vie takúto pozíciu vytvoriť.

## Začiatok dialógu

Spomínané 3 opatrenia teda podľa hodnotení dosiahli najvyššie skóre, za zamyslenie však určite stoja aj ďalšie z nich.
Podrobné rozdelenie opatrení podľa oblastí nájdete tu.

## Ako to funguje u Vás?

Ako sú na tom pracujúce matky vo vašej firme/organizácii? Aké iné opatrenia Vám fungujú? Ak na tieto otázky hľadáte
odpovede aj Vy a zaujíma Vás podrobnejšia analýza (napr. rozdelenie preferencií v závislosti od typu pracovnej pozície
danej matky), pokojne nás kontaktujte.