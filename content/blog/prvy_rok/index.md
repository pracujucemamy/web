+++

author= "Terézia Miháliková"
title= "Prvý rok projektu Pracujúce mamy v kocke, semester a pracovný portál pre mamy"
slug= "prvy-rok-projektu-pracujuce-mamy-v-kocke"
date= 2021-04-26T07:00:00Z

aliases = [
"/2021/04/26/prvy-rok-projektu-pracujuce-mamy-v-kocke-semester-a-pracovny-portal-pre-mamy/"
]
+++

Terézia Miháliková a Patrícia Hirschnerová oficiálne odštartovali iniciatívu Pracujúce mamy v januári 2020. V článku sa
dočítate čo všetko stihli počas prvého roku života projektu. Spoznáte bližšie co-founderky Paťku a Terku. A predstavíme
aj ambície na ďalší rok, v ktorom chceme aby si mamy a firmy ešte lepšie rozumeli.
<!--more-->

## Čo prinášame na slovenský trh?

#### Paťka:

Zásadnú zmenu v diskusii o work-life balance zamestnancov na Slovensku. Doteraz sa mnohé iniciatívy sústredili na pohľad
zamestnancov, lobovali za lepšie podmienky. Spravili pritom kus dobrej práce, za ktorú sme im vďační. Pri takto
jednostrannom pohľade však vznikal priestor pre kontraproduktívne klišé v tom, že firmy sú tie zlé a ženy po materskej
chuderky, ktoré by sme konečne mali prestať diskriminovať.

Pracujúce mamy sa na tieto dve skupiny pozerajú inak. Veríme, že mnohé firmy úprimne chcú lepšie podmienky pre svojich
zamestnancov – rodičov, ale nemajú kapacitu tento fenomén uchopiť koncepčne. Zároveň po pohovoroch chodí množstvo
talentovaných žien, ktoré sú odborníčky vo svojej oblasti, a ktoré by v danej firme vytvárali obrovskú hodnotu, ak by
bola pracovná pozícia mierne upravená na ich rodinnú situáciu.

#### Terka:

Otvárame tému, ktorá doteraz nebola komplexne zastrešená. Pracujeme s mamami, aby boli lepšie pripravené na návrat do
práce. Pomáhame zamestnávateľom, aby vedeli lepšie pracovať s mamami a rodičmi celkovo. A napokon spájame tieto dve
skupiny, aby tam bola obojstranná spokojnosť.

Množstvo žien berie materskú ako niečo, čo im “pozastavilo” kariéru. Týmto mamám chceme ukázať aj ďalší rozmer: majú
možnosť zamyslieť sa, čo chcú robiť a to potom rozvíjať. Nemusí to byť bezprostredne jadrová fyzika, ale hocičo, čo ich
posunie dopredu a budú to vedieť zúročiť aj po materskej. Pomáhame im aj v tom, aby si na základe toho začali veriť a
vedeli to odprezentovať aj zamestnávateľovi.

## Ako sa to teda dá? Čo zmena v nastavení pri zamestnávaní rodičov prináša firmám?

#### Terka:

V prvom rade je to dobré pre ich biznis, či už zamestnávať mamy, alebo vytvárať miesta s flexibilnými úväzkami celkovo.
Spokojný zamestnanec rovná sa spokojný zamestnávateľ. V kontexte zamestnávania žien po materskej je často prítomný
podvedomý strach, že žena bude často doma s dieťaťom, a že si v dôsledku toho nebude vedieť plniť svoje povinnosti. My
tieto strachy búrame.

Uvedomujeme si, že každá firma je iná a tieto opatrenia nie sú univerzálne. Stále si však stojíme za tým, že ak si firma
správne nastaví svoju politiku smerom k rodičom, vráti sa jej to v podobe efektívnych a lojálnych zamestnancov.

A toto presne robíme, pomáhame firmám nastavovať rodinnú politiku, ktorá je presne šitá na ich potreby.

{{< image src="facebook.png" >}}

## Čo plánujeme na rok 2021?

#### Paťka:

V oblasti spolupráce s firmami máme v pláne s firmami predovšetkým implementáciu returnship programov a tiež spustenie
portálu s pracovnými ponukami šitými na mieru pre mamy. A inak by som rada tento rok naučila staršiu dcéru zaväzovať
šnúrky.

#### Terka:

V našom projekte zastrešujem prácu s mamami. Minulý rok sme rozbehli webináre na témy, ktoré súvisia s návratom do
práce. Tento rok máme plán spustiť aj vzdelávací semestrálny projekt pre mamy, v ktorom by sme ponúkli ženám “reštart”
ich zručností, aby boli čo najlepšie pripravené na návrat do práce.

Pripravujeme aj sériu rozhovorov s inšpiratívnymi mamami, ktoré sa v otázkach kariéry po materskej vysporiadavali s
bežnými výzvami a hľadali svoju cestu kariérneho uplatnenia. No a poslednou našou ambíciou na tento rok je už spomínaný
pracovný portál, na ktorom by sme rady dali priestor na stretnutie talentovaných mám a zamestnávateľov, ktorí si prínos
work-life balance uvedomujú.

## Aké je to začínať s vlastným projektom po materskej alebo ešte počas nej?

#### Paťka:

Skvelé. Stále hovorím, že materská je ten najlepší čas začať niečo vlastné. Práca pred materskou ma veľmi napĺňala,
robila som so skvelými ľuďmi. Navyše som vedela, že keď sa budem chcieť vrátiť na čiastočný úväzok, určite sa dohodneme.
Táto veľmi pozitívna skúsenosť zamestnanca ma inšpirovala k projektu. Chcela som dopriať takéto podmienky každej žene,
ktorá sa rozhodla pre rodinu a zároveň chce profesijne rásť, pretože má čo ponúknuť.

Samozrejme, nechcem vzbudzovať falošný obraz dokonalého života. Boli dni, kedy som si naplánovala 2 hodiny sústredeného
času na prácu a nakoniec som bola rada, že som za ten deň vládala umyť riad. Výhodou bolo, že nikto ma do ničoho netlačí
a teda ak sa dá, pracujem a ak nie, tak nie.

#### Terka:

K založeniu projektu ma motivovala moja vlastná skúsenosť. Po reťazovej materskej, ktorú sme prevažne strávili v Írsku,
sme sa vrátili na Slovensko. Po jej skončení som mala plány zamestnať sa na skrátený úväzok. Prekvapilo ma, ako málo je
ponúk na odborné pozície, ktoré sú zároveň aj flexibilné.

Po určitom čase som si povedala, že nebudem vymýšľať a zamestnala sa na full time. Videla som však, že okolo mňa je veľa
žien, ktoré to cítili rovnako. Začala som sa tejto téme venovať a naplno ma to pohltilo. Veľa som si študovala a hľadala
odpovede na otázky:

- Ako to funguje v iných krajinách?
- Čo z toho by sa dalo zaviesť aj u nás?

Počas tohto môjho hľadania odpovedí som stretla Paťku. Zistili sme, že hoci máme každá inú skúsenosť, obe chceme
prispieť k zmene. A tak vznikli Pracujúce mamy. S odstupom času si myslím, že je super začínať takto vlastný projekt.
Navyše, tým, že to nebol dopredu plánované, som o to viac vďačná za to, že sa nám darí.

## Čo sme sa naučili?

#### Paťka:

Ach, to je dlhý zoznam! V pracovnej kategórii hlavne to, že ciele sú na to, aby sa validovali priebežne. Tento prvý rok
bol pre nás “kreslením ihriska”, keďže na Slovensku de facto vytvárame segment trhu. Preto sme v januári nemali ani
potuchy, ako sa to celé bude vyvíjať. Taktiež som si uvedomila, že môžem mať najlepšiu myšlienku/nápad na svete, ale ak
sa neobklopím ľuďmi šikovnejšími ako ja, stávam sa automaticky jej limitom.

Som neskutočne vďačná za skvelých ľudí, ktorých naša myšlienka oslovila a dnes nám venujú svoju expertízu v rámci
vlastného voľného času. Niekedy mám pocit, že ľudia svoj úspech stavajú na tom, že sú v rámci svojho projektu
nenahraditeľní. Ja by som rada išla opačnou cestou. Viem, že robím dobre svoju prácu vtedy, keď ma po nejakom čase
projekt nebude potrebovať.

A tu sú niektoré moje ďalšie postrehy z prvého roku rozbiehania projektu:

- V prvom rade som človek, ďalej manželka, potom mama a až potom pracovníčka. V takomto poradí to funguje najlepšie.
  Fakt.
- Priznať, že veci nemám vždy pod kontrolou nie je slabosť. Niekedy je lepšie prestať tlačiť na pílu a zrazu vidím, že
  riešenie je oveľa jednoduchšie, než sa na prvý pohľad zdalo.
- Žehliaca doska je super standing desk – oceníte, ak máte dohodnutý videohovor a novorodenec nie a nie spať inde, ako v
  nosiči na vás

#### Terka:

Tak toho je naozaj veľmi veľa. Rozbiehať vlastný projekt vás kadečo naučí. O sebe, ale aj o druhých. A samozrejme si
veľa študujete, vzdelávate sa aj odborne. Je to fajn pocit, keď sa pozriete na seba takto pred rokom a poviete si, že
ste sa posunuli míľovými krokmi vpred. Veľmi dúfam, že táto tendencia bude pokračovať aj naďalej.

Tu sú niektoré moje osobné learnings:

- Keď chcem rásť, musím vystúpiť zo svojej komfortnej zóny – a nestačí raz, ale opakovane
- Ak potrebujem pomoc, nie je hanba si ju pýtať
- Úlohy nemusia byť hotové hneď. Dôležité je stanoviť si priority
- Nemusím byť za každých okolností "za peknú". Byť autentická je oveľa viac
- Nezabúdať byť vďačná za veci, ktoré mám

## Prečo to celé robíme?

#### Paťka:

Aby raz moja dcéra prišla na pracovný pohovor a s firmou riešili jej talenty a schopnosti, nie či bude vedieť ostať v
kancelárii do piatej a či jej má kto strážiť deti, ak budú mať sople.

#### Terka:

Budem spokojná, keď zamestnávanie žien po materskej dovolenke už nebude téma, ale samozrejmosť. Takže keď nás už nebude
treba, sme v cieli.

## Kto sme?

#### Terézia Miháliková
<div class="row">
<div class="col-md-4">{{< image src="terka.jpg" >}}</div>
<div class="col-md-8">
<p>Mám viacročné skúsenosti z HR oblasti a som mama dvoch dievčat. Posledné roky sa venujem maľbe. Fascinuje ma miešanie farieb a výsledok, ktorý z toho vznikne.
Moja mamina o mne hovorí, že ako dieťa som bola bojovníčka za práva utláčaných. Ideálne som nadržala jednému z mojich súrodencov proti rozhodnutiu rodičov.  :)
Niečo z tej bojovnosti u mňa zostalo, našťastie pribudol aj nadhľad a skúsenosti. 
Už chápem, že lepšie ako bojovať je snažiť sa pochopiť aj druhú stranu a hľadať cestu k porozumeniu. 
Častokrát nám to otvorí úplne iné obzory a zistíme, že bojovať ani netreba. 🙂
</p>
<p>Spojte sa s Terkou na <a href="https://www.linkedin.com/in/tmihalikova">LinkedIn</a></p>
</div>
</div>

#### Patrícia Hirschnerová
<div class="row">
<div class="col-md-4">{{< image src="patka.jpg" >}}</div>
<div class="col-md-8">
<p>Som žena, ktorú napĺňa, keď si vďaka nej ľudia rozumejú. Pôvodne sa táto misia uplatňovala v práci tlmočníčky (čo som aj vyštudovala), neskôr som pomáhala Slido klientom so zmysluplným dizajnom ich porád a stretnutí. Dnes som popri druhom dieťati na ceste zodpovedná za firmy a partnerstvá v Pracujúcich mamách. 
Fascinuje ma interiérový aj webový dizajn a najradšej mám ázijskú kuchyňu, lebo je to rýchle a doma to všetkým chutí.</p>
<p>Spojte sa s Paťkou na <a href="https://www.linkedin.com/in/patricia-hirschnerova">LinkedIn</a></p>
</div>
</div>
