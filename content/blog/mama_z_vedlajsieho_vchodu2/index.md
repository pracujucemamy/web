+++

author= "Zuzana Babíková"
title= "Séria rozhovorov s mamami z&nbsp;vedľajšieho vchodu - časť II."
slug= "mama-z-vedlajsieho-vchodu-cast-II."
date= 2021-05-25T10:00:00Z

+++
**Terka Tóthová. Pracuje na Rektoráte UK. V súčasnosti je na materskej, počas ktorej založila projekt Beauty Mutti.
Venuje sa aj dobrovolníctvu.**

*Prinášame vám rozhovory s inšpiratívnymi mamami, ktoré možno z&nbsp;videnia poznáte z&nbsp;vedľajšieho vchodu alebo z ihriska.*

<!--more-->


## Povedz nám niečo o sebe.

Volám sa Terka a mám tridsaťdva rokov. Som manželkou a mamou dvoch dievčat. Aktuálne som na materskej dovolenke približne štyri a pol roka. 
Rada cestujem, spoznávam nové miesta a krajiny. Mojou veľkou záľubou je spev a hudba. Už dlhšiu dobu vediem mládežnícky spevokol v našom kostole na Trnávke. 
Veľmi rada mentálne oddychujem aj pri kreatívnych činnostiach, rôznych ručných prácach, ku ktorým ma to ťahá už od detstva.  
Priatelia nás vnímajú ako akčnú rodinu, ktorá rada cestuje, objavuje nové, nebojí sa vyraziť aj s malými deťmi na dobrodružnejšie dovolenky.


## Čo si robila pred materskou, aký je tvoj background?

Vyštudovala som  Ekonomickú univerzitu v Bratislave, odbor Podnikové financie. Počas tretieho ročníka na univerzite som začala pracovať na Rektoráte 
Univerzity Komenského, na Oddelení medzinárodných vzťahov. V rámci tohto oddelenia som mala možnosť pracovať na viacerých pozíciách - či už išlo o ekonomickú 
agendu, administráciu zahraničných pracovných ciest profesorov, program Erasmus, marketing alebo koordináciu eventov. 


## S akými očakávaniami si išla na materskú? Mala si predstavu, že sa v materstve na plný úväzok nájdeš alebo si skôr rozmýšľala ako to spojiť aj s osobnou sebarealizáciou?

Pred nástupom na materskú dovolenku som nemala konkrétne očakávania. Nechávala som tomu skôr voľný priebeh. Vedela som však, že nechcem, aby sa môj svet zúžil 
a zameral len na moje deti a starostlivosť o ne. Záležalo mi na tom, aby som zostala v kontakte s okolitým svetom. Na toto mám však dobrú spojku, ktorou je 
môj manžel, s ktorým môžem diskutovať naprieč témami o zamestnaní, podnikaní, spoločenskom dianí a tak.


## Ako prebiehala materská a ako dlho si na nej bola? 

Prvý polrok na materskej, kedy bábätko vyžadovalo najviac mojej pozornosti, mi paradoxne veľakrát myšlienky odbiehali späť do práce. Časom som sa 
však prepla na režim “materskej dovolenky”. A teraz po štyri a pol roku, pri tempe akčnej mamy dvoch detí, mi myšlienky na prácu v zamestnaní len zriedkakedy
stihnú prebehnúť hlavou. 


## Venovala si sa počas materskej aj niečomu inému ako “materstvu”? 

Aj počas materskej vediem spevokol na Trnávke. Je to pre mňa miesto, kde viem naozaj veľa načerpať, nakoľko prichádzam do kontaktu s ľuďmi 
mimo mama komunity. Vedenie spevokolu vyžaduje istú dávku zodpovednosti a záväzku, na druhej strane ponúka priestor na sebarealizáciu a dobrovoľníctvo. 
Tejto mojej záľube by som sa nemohla venovať bez pomoci môjho manžela a starých rodičov, ktorí sa v tom čase starajú o deti. 
S príchodom prvej dcérky som začala vyvíjať a realizovať aj vlastný projekt "Beauty Mutti".

 
## Povedz nám o svojom projekte. Čo ťa motivovalo rozbehnúť niečo vlastné?

Projekt Beauty Mutti sa zrodil v mojej hlave, keď sa narodila prvá dcéra a ja som ju po nociach dlhé hodiny dojčila. V tom čase bolo leto a ja som bola 
nesvoja, že som mala plnú skriňu pekných šiat, ktoré som si nemohla obliecť, nakoľko to bolo pri dojčení nepraktické. Predstava, že by som trávila dni iba 
v teplákoch a vyťahaných tričkách, bola pre mňa odstrašujúca. Ponuka trhu s oblečením pre dojčiace ženy pred piatimi rokmi však bola značne obmedzená. Túžila 
som si obliecť niečo, v čom by som sa cítila príjemne, žensky, no zároveň by to bolo v tom čase pre mňa aj funkčné a praktické.
Po dlhom uvažovaní som si povedala, že idem do toho a vytvorila som značku Beauty Mutti. Ide o internetový obchodík s oblečením na dojčenie, rozšírený o módu 
s rovnakým oblečením pre mamu a dieťa. Na mieru šité šaty mi dodali slobodu a možnosť cítiť sa komfortne aj počas dojčenia. Vedela som, že nemusím utekať domov 
z prechádzky s plačúcim dieťaťom, keď na neho príde nekompromisný hlad, ale že viem túto potrebu uspokojiť v kľude a v diskrétnosti aj vonku v parku. 
Predstavila som si, že podobných zdanlivo zúfalých situácií zažíva aj veľa iných mám a tiež im chýba v ponuke oblečenie, v ktorom sa budú cítiť žensky, 
no zároveň bude pre nich praktické a budú môcť dojčiť svoje dieťatko diskrétne kdekoľvek a kedykoľvek to budú potrebovať.  

{{< image src="terkatothovajpg.jpg" >}}

## Ak sa ešte vrátime k tvojej pôvodnej práci. Bavila ťa práca ktorú si robila na Univerzite, našla si sa v nej? Ako ti pomohla, ak vôbec, pri rozhodnutí ísť do projektu Beauty Mutti?

S prácou na UK som bola spokojná. Najviac mi vyhovoval balans medzi rutinnými a kreatívnymi úkonmi, kontakt so zahraničím a priestor na prácu s ľuďmi. 
Projekt Beauty Mutti neovplyvnila moja práca na UK, bol to môj osobný projekt. 


## Aké boli pocity na začiatku, keď si sa vracala v myšlienkach k praci - chýbalo ti to, alebo si skôr cítila úľavu, že to nemusíš riešiť?

Chýbalo mi, že som nerobila nejakú sofistikovanú prácu. Časom na materskej som získala nadhľad a odstup od personálnych medzi zamestnaneckých vzťahov, ktoré 
niekedy vedia byť veľmi turbulentné. 


## Čo považuješ za najväčšiu výzvu?


Veľkou výzvou bolo pre mňa vyjsť z komfortnej zóny a vôbec s tým začať. Naozaj som nad tým nejednu noc rozmýšľala a hľadala spôsoby, ako by to išlo najlepšie. 
Zo začiatku mi pripadali všetky aktivity náročné a pocit z neznáma ma zneisťoval. Bolo treba urobiť zodpovedné rozhodnutie a potom sa to všetko už postupne
krok za krokom naštartovalo. Ďalšou výzvou bola pre mňa propagácia seba a svojich detí na internete. Aj fotenie nového produktu je výzva sama o sebe. 
Pripraviť seba, deti a aj manžela, zladiť všetko s rodinným programom a aktuálnym počasím je challenge, to vám poviem. Raz nám to trvalo aj mesiac, kým bola 
vhodná konštelácia na nafotenie nových šiat.


## Ako sa darí projektu v súčasnosti? Kto všetko na ňom pracuje?

Momentálne aj nám korona obmedzuje fungovanie projektu a sme v útlme. Za normálnych okolností zastrešujem väčšinu aktivít sama: výber a nákup 
látok, návrh strihov, konzultácie s pani krajčírkou. Potom nasleduje príprava a skúška prototypov, fotenie, komunikácia so zákazníčkami, balenie a distribúcia
objednávok, účasť na prezentačných eventoch, marketing a spravovanie sociálnych sietí, atď. Môj manžel mi pomáha najmä s technickými 
a legislatívno-administratívnymi činnosťami. 


## Ako sa ti darilo udržať rovnováhu medzi tvojím vzťahom k sebe samej (sebarealizácii), tvojim projektom a deťmi? 

Beauty Mutti nie je primárne mojou zárobkovou činnosťou, ale skôr záľubou a formou sebarealizácie. Táto skutočnosť ma do veľkej miery oslobodzuje, preto sa 
necítim pod existenčným a finančným tlakom.   Časom sa mi však stále viac potvrdzuje pravidlo, že koľko do projektu investujem času, energie a kapitálu, toľko sa 
mi toho vracia v množstve zákaziek a záujme o naše produkty. 


## Ako si “relaxovala”, našla si si aj priestor pre seba? 


Mentálny detox je pre mňa už spomínaný spevokol, pobyt v prírode, a mnoho iných maličkostí. Ak chcem zostať v pohode, považujem za kľúčový nadhľad, humor a vedomie,
že aj to ťažké raz prejde.  


## Čo plánuješ do budúcna?

Zatiaľ nemám úplne presnú predstavu. Snažím sa neupínať na nič konkrétne, dvere sa mi väčšinou otvárajú počas cesty. Do pôvodnej práce sa môžem vrátiť, keď mi
skončí materská, ale zatiaľ sa sústreďujem na prítomnosť. Verím, že keď sa situácia s koronou zlepší, budem sa môcť opäť venovať nápadom a aktivitám s Beauty Mutti. 


*“Aj cesta vás vie posunúť!”
									Terka -  Beauty Mutti*




## Čo by si odkázala ostatným mamám? 

Maminy, ak vám nápad behá hlavou dňom i nocou a nedá vám pokoja, skúste to. Zvážte všetky aspekty na reálnej úrovni a ak vo vás stále tlie vnútorná túžba, ktorá 
je silnejšia než všetky obavy a strachy, choďte do toho! 

Nech by to dopadlo akokoľvek, budete mať navždy dobrý pocit, že ste nabrali odvahu a prekonali samu seba. Nebudete si neskôr vyčítať, že ste to mohli aspoň 
skúsiť. Budete totiž vedieť výsledok a budete minimálne o toto poznanie v svojom živote bohatšia. Nikdy totiž neviete, čo vás na tejto ceste čaká, koho 
stretnete a kam vás to môže posunúť a ďalej nasmerovať. 
“ Keď ostaneš stáť na jednom mieste, dvere pred Tebou ostanú zavreté. Až keď sa vydáš na cestu, začnú sa Ti otvárať nové brány.“ 
