+++

author= "Terézia Miháliková"
title= "Séria rozhovorov s mamami z&nbsp;vedľajšieho vchodu - časť III."
slug= "mama-z-vedlajsieho-vchodu-cast-3"
date= 2021-05-31T10:00:00Z

+++
**Elena Gemzová. Počas materskej naštartovala svoju copywriterskú kariéru.
Dnes má niekoľko stálych klientov a za sebou zaujímavé projekty.
Píše aj pre Pracujúce mamy.**

*Prinášame vám rozhovory s inšpiratívnymi mamami, ktoré možno z&nbsp;videnia poznáte z&nbsp;vedľajšieho vchodu alebo z ihriska.*

<!--more-->


## Ela, čo si robila pred materskou, aký je tvoj kariérny  background?

Moja kariérna cesta je trošku kľukatá, tak skúsim pekne od začiatku. Vyštudovala som právo a sociálne vedy zamerané na psychológiu a ľudské zdroje. 
Po skončení oboch škôl som začala pracovať v korporáte. Po určitom čase som si povedala, že to nie je pre mňa. Zamestnala som sa preto v jednej malej
rodinnej firme, kde som robila personálnu a mzdovú agendu. Popri tom som si začala plniť sen - otvorenie vlastnej kaviarne. 


Urobila som si someliérske kurzy a začala som predávať víno. Spočiatku na farmárskych trhoch a prostredníctvom internetového predaja. Myslím, že som bola 
medzi prvými, kto na trhoch ponúkal zdarma minidegustácie predávaných vín v skle. Dnes už je to štandard. 

Tento predaj bol pre mňa skúškou komunikácie so zákazníkmi, schopnosti predať a aj celého toho projektového manažmentu, administratívy a účtovníctva okolo. V posledných fázach riešenia priestoru na 
kaviareň sa nám prihlásila na svet Karolínka, takže som nejako prirodzene tieto procesy pozastavila a po narodení dieťaťa som išla na materskú.


## S akými očakávaniami si šla na materskú? Mala si predstavu, že sa v materstve “na plný úväzok” nájdeš alebo si skôr rozmýšľala ako to spojiť aj s osobnou sebarealizáciou?

Ja som bola presvedčená o tom, že budem akčná mama, ktorá sa nenechá “pripútať” k domácemu režimu. Toto počiatočné nastavenie nás však 
vyčerpávalo a zistili sme, že musíme poľaviť a určitú dobu venovať čas naplno dieťaťu. Syn Dominik sa nám narodil po dvoch rokov od Karolínky a potvrdilo sa 
nám, že cestovanie a záľuby sa budú musieť na čas prispôsobiť. 

## Ako prebiehala materská a ako dlho si na nej bola?

Spolu som bola na materskej asi 4 roky, najprv sa nám narodila Karolínka a po dvoch rokoch Dominik. Prvý rok sme sa zľaďovali. Keď mal syn asi rok, situácia sa 
nám trochu ustálila a ja som začala mať priestor aj na sebarozvoj. Začala som si študovať veci: brala som to tak, že kaviareň bude potrebovať marketing, potom 
bude treba písať texty. Štúdium týchto dvoch vecí ma zamestnávalo a postupne som pri nich ostala.


## Prečo zrovna písanie?

Písanie textov ma vždy bavilo a dostávala som aj spätnú väzbu, že mi to ide. Kto ma pozná, vie, že furt niečo píšem. Obyčajnú ceruzku a zápisník nájdete
u mňa v kabelke oveľa pravdepodobnejšie než rúž :). Na strednej sme dokonca mali klub, kde sme si písali navzájom rôzne príbehy. Možno by pre niekoho boli 
zaujímavé aj teraz :). 

Neskôr v práci, ale aj medzi mojimi známymi, keď bolo treba napísať nejaký e-mail, reklamáciu, oficiálne listy, tak ma k tomu volali, že 
ja to viem tak dobre napísať. Uvedomila som si, že toto je asi môj talent a počas materskej som ho začala rozvíjať. Začala som sledovať marketingové skupiny a aj
ponuky pre copywriterov, na ktoré som sa neskôr prihlasovala.  Zo začiatku to boli hlavne také jednoduché zadania, ako napr. základné popisy na e-shopy, ale vďaka 
tomu som sa mohla učiť. 

Páči sa mi, že pri písaní dávam myšlienkam jasnejšiu štruktúru a orientáciu. Zároveň v dobre napísanom texte sa dá veľmi účinne pracovať s emóciami, čo určite dobre poznáte, ak čítate knihy :). Aj keď sa dnes množstvo obsahu presúva do podcastovej alebo video podoby, text má stále svoje významné miesto. Dá sa k nemu poľahky vracať, robiť si v ňom poznámky, zachytávať konkrétnosti a detaily, ktoré si v prehratom obsahu často ani nevšimnete. 

## Koľko času si venovala svojmu “sebarozvoju” a práci počas materskej? 

Na začiatku to bolo pár hodín do týždňa, záviselo od situácie. Prvú zákazku na copywriting som dostala, keď mal Dominik jeden rok. 


## Ako si “relaxovala”, našla si aj priestor pre seba?

S tým relaxom to bolo ťažšie, niekedy som bola naozaj veľmi unavená. Vtedy som obdivovala iné mamy, ktoré hovoria, aby sme pracovali, keď deti spia. U mňa to 
bolo tak, že keď deti spali, ja som išla tiež, ak sa dalo :-).

## Čo bola v kariérnom kontexte najväčšia výzva, ktorú si riešila počas alebo po materskej?

Ako pracovať, alebo aj nejakým spôsobom kariérne rásť, a zároveň “neošidiť” deti. Vždy, keď som si čítala podnikateľské príbehy o úspešným mamách, vyskočila mi
tam otázka, že koľko potom majú čas venovať sa deťom. Aj ja som to riešila - nájsť balance v tom, aby som mohla kariérne rásť a zároveň mala čas na svoje deti. 


## Ako si pristupovala k tejto výzve a čo ti pomáhalo?

Beriem to tak, že sme dvaja rodičia. Keď som bola s deťmi, venovala som sa im naplno, ale zároveň som si potom nechávala aj čas na štúdium či prácu a vtedy
bol s deťmi manžel. Som vďačná, že môj manžel ma podporoval a keď mal Dominik rok a pol, vystriedali sme sa na materskej. Na chvíľu som sa ešte vrátila do 
firmy, v ktorej som pracovala pred materskou a potom som si našla na part-time prácu v marketingovej agentúre. 

## Návrat do práce vie byť niekedy riadna výzva pre mamy. Ako to prebiehalo u teba? 

Paradoxne, prácu v marketingovej agentúre som si našla veľmi rýchlo. Náplňou práce bol office manažment, ale z toho marketingového prostredia som nasávala 
aj marketing. Keď neskôr hľadali copywriterov, prihlásila som sa a okrem office managementu som začala pre nich aj písať. Dobre som sa tam cítila a 
bavilo ma to. Neskôr, keď Dominik nastúpil do škôlky, začali s Karolínkou na striedačku nosiť domov rôzne škôlkárske choroby.  Začalo to byť veľmi
náročné a postupne som začala vnímať, že už neviem vykonávať svoju prácu na sto percent. Necítila som sa takto v pohode a po roku a štvrť som sa
rozhodla, že odtiaľ odídem.


## Čo robíš teraz a aké máš plány do budúcna?

Momentálne ešte pracujem pre firmu, pre ktorú som robila pred materskou. Spolupráca je založená na tom, že im robím texty pre katalógy, cenové ponuky, blogy, takže
to veľmi súvisí s copywritingom. Taktiež si rozbieham vlastnú firmu, chcela by som sa venovať písaniu, postupne pridávať strategické a marketingové témy
a celkovo budovať svoju značku. Zároveň mi je veľmi blízke HR, ktoré som aj vyštudovala a moja vízia je toto spojiť - písať pre subjekty, ktoré sú spojené 
s personalistickými a pracovnoprávnymi témami. 

Vyhovuje mi práca, ktorú viem robiť aj z domu a môžem si ju sama manažovať. Viem si naplánovať projekty a stanoviť si také deadliny, ktoré mám kapacitu stihnúť. 
Klasický full time 9 - 5 s cestovaním hodinu až dve denne pre mňa teraz nie je voľbou číslo jedna.


## Čo by si odkázala ďalším mamám, pre ktoré je balanc medzi rodičovstvom a sebarozvojom dôležitý?

Keď sa niečo chce, tak sa to dá, aj keď to vyzerá byť veľmi náročné. Je dobré naučiť sa na seba netlačiť a nečakať, že veci budú rýchlo a hneď. Nečakať od seba, že
budem super mama a zároveň hneď super podnikateľka. Veci sa dajú realizovať, ale zároveň to vyžaduje svoje tempo a čas.  

Mne pomohlo aj uvedomenie, že sebarealizácia nie je nutne limitovaná prácou. Stojí na viacerých pilieroch od rodiny cez osobné záľuby až po napríklad dobrovoľníctvo. Hľadanie rovnováhy v osobnej sebarealizácii bude vždy aj o hľadaní a budovaní vlastných hraníc a ich zrozumiteľnej komunikácii navonok. 
