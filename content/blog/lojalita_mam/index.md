+++

author= "Ivet Tanušková"
title= "Sú pracujúce mamy lojálnejšími zamestnankyňami?"
slug= "lojalita_mam"
date= 2021-11-20T07:00:00Z

+++

Náklady na hľadanie a zaškolenie nového zamestnanca sa často pohybujú v tisíckach eur. Rozumieme tomu, že verný a
stabilný zamestnanec je pre firmy vzácny.  
Ako lojálneho zamestnanca získať? Čo ako zamestnávatelia môžete pre jeho lojalitu sami spraviť? A ako sú na tom s
lojalitou pracujúce mamy?

<!--more-->

## Kto je lojálny zamestnanec a dá sa lojalita vybudovať?

Lojalitu vnímame ako seriózny záujem a zámer zamestnanca dlhodobo pracovať u svojho aktuálneho zamestnávateľa. Na to,
aby bol zamestnanec lojálny, je potrebné s firmou vzájomne **budovať jedinečný vzťah**. Ide o vzťah, v ktorom sa
vzájomné očakávania stretávajú, sú postavené na recipročnom rešpekte a obe strany komunikujú transparentne a férovo.
Vyrovnaný partnerský prístup založený na dôvere je základom.

Zamestnávateľ rešpektuje,pracovného a osobného nap že okrem pracovného má **zamestnanec aj svoj súkromný život, v rámci
svojich možností mu vychádza v ústrety a umožňuje mu tak vytvoriť si zdravý work-life balance**.

**Zamestnanec** na druhej strane **rozumie nárokom a cieľom svojej pracovnej pozície a vykonáva ju tak, aby tieto ciele
splnil**. Ak takýto pracovník vníma ústretové nastavenie firmy, jej ochotu a záujem, odmení sa firme vernosťou a
zvýšenou produktivitou. Tá ide ruka v ruke s pracovnou spokojnosťou.

Mnohé pracujúce mamy s cieľom skĺbenia pracovného a rodinného života jednoducho potrebujú flexibilitu v pracovnom čase,
možnosť home officu, skrátený pracovný úväzok či iné, podobne prorodinne nastavené možnosti. **Často ide o pracovné
benefity, ktoré nie sú spojené s vyššími finančnými nákladmi, no pre zamestnancov majú veľkú hodnotu**. Sú to však aj
benefity, vďaka ktorým sa zo zamestnanca stáva verný zamestnanec?

## Využívajú vôbec zamestnanci family friendly benefity? Toto hovoria štúdie

Vedci z talianskej University of Bologna v roku 2019
uskutočnili [štúdiu](https://hbr.org/2019/08/better-work-life-balance-starts-with-managers), ktorej účastníkmi bolo 400
pracujúcich rodičov v Taliansku. Jej **cieľom bolo zistiť, do akej miery sú family friendly benefity ponúkané
zamestnávateľom pracovníkmi skutočne využívané**, čo má na ich využívanie vplyv a nakoľko daná ponuka (flexibilita v
pracovnom čase, home office, znížený počet pracovných hodín, sabbatical a iné) prispieva k lepšiemu work-life balance.

Výskum ukázal, že **family friendly ponuku využívali najmä rodičia, ktorí vnímali podporu a pozitívny prístup k
benefitom u svojho nadriadeného a v rámci firemnej kultúry**. Práve títo rodičia reportovali lepšiu kvalitu work-life
balance. Je to dôsledok minimalizovaných konfliktov medzi prácou a rodinou, zlepšenie zdravia ako i pracovného a
osobného naplnenia.

{{< image src="quote.png" >}}

Iná [štúdia](https://www.usu.edu/uwlp/files/briefs/27-flexible-family-friendly-policies-utah-best-places-to-work.pdf)
uskutočnená v štáte Utah na vzorke Top 100 najlepšie hodnotených firiem v štáte skúmala **vplyv flexibility a ďalších
family-friendly benefitov na spokojnosť a produktivitu zamestnancov**. Medzi najčastejšie sa vyskytujúce firemné
benefity patrili:

- flexibilita vo výbere pracovnej lokality
- flexibilita v pracovnom čase
- platená materská dovolenka
- možnosti skráteného úväzku

Aj v tomto prípade boli **výsledky presvedčivé**: vo viac ako 94 % prípadov firmy reportovali vyššiu spokojnosť
zamestnancov. Necelých 80 % firiem uviedlo, že flexibilitou a prorodinnými benefitmi zvýšili retenciu svojich
zamestnancov. V rebríčku prínosov pre firmu ďalej nasledovalo vyššia produktivita a zvýšené pracovné zanietenie:

{{< image src="benefits.png" >}}

Zdroj: [Flexible and Family-Friendly Policies at Utah’s “Best Places to Work”](https://www.usu.edu/uwlp/files/briefs/27-flexible-family-friendly-policies-utah-best-places-to-work.pdf)

Podobných výskumov bolo v zahraničí prevedených niekoľko, pričom každý uvádza pozitívny dopad family-friendly firemného
prístupu či už na
[lojalitu](https://parentsandcarersatwork.com/parental-leave-on-the-rise-in-family-friendly-companies-but-inequality-at-home-remains-finds-new-us-study/)
, spokojnosť, [produktivitu](https://www.cairn.info/revue-management-2014-4-page-214.htm?contenu=article) či vyššie
pracovné [zanietenie](https://journals.plos.org/plosone/article?id=10.1371/journal.pone.0245078) zamestnancov.

{{< image src="studies.png" >}}

## Work-life balance pracujúcich mám na Slovensku

Prvé väčšie prieskumy ukazujú, čo je pre dôležité pre pracujúce matky na
Slovensku. [Štúdia](https://www.pracujucemamy.sk/blog/3-najcastejsie-potreby-matiek/) realizovaná s viac ako 630
účastníčkami z celého Slovenska poukázala na dôležitosť opatrení, ktoré by ženám uľahčili kombináciu pracovného a
rodinného života. **Aj na Slovensku zamestnankyne matky volajú po flexibilite, kratších pracovných úväzkoch či ponuke
zamestnávateľa priniesť dieťa do práce** (napr. formou detského kútika či firemnej škôlky). Medzi TOP 3 opatrenia však
ženy vybrali nasledovné:

- Porady v práci v čase, ked je dostupná štandardná starostlivosť o deti
- Práca z domu bez špeciálneho dohadovania a žiadania povolenia vopred
- Skrátený úväzok, ktorý sa postupne predlžuje

Opatrenia, ktoré zamestnávateľa prakticky **nič nestoja a zároveň prinášajú zisk v podobe lojálneho zamestnanca**. Ten
ocení záujem firmy, ochotu vychádzať svojim ľuďom v ústrety a pomáhať tak zjednodušiť im každodenné fungovanie.

{{< image src="graph.png" >}}

Zdroj: [Prieskum o najčastejších potrebách pracujúcich matiek](https://www.pracujucemamy.sk/blog/3-najcastejsie-potreby-matiek/)

Aj súčasný mimoriadny stav v dôsledku pandémie ukázal, že home office a s tým spojená dôvera zamestnávateľa voči svojim
zamestnancom môže fungovať. Práca z domu ako bežná súčasť pracovnej kultúry bola dosiaľ v mnohých slovenských firmách
najmä v menších mestách prakticky nemožná, v uplynulých mesiacoch sa však vplyvom okolností stala takmer dennou
realitou.

Mnohým slovenským rodičom táto situácia pomohla vybrať si v náročnom období zavretých škôl a škôlok medzi prácou a
starostlivosťou o deti. Aj vďaka tejto skúsenosti môžu zamestnávatelia zmierniť obavu z flexibility ako prípadnej
zníženej disciplíny zamestnancov. Veríme, že ju využijú vo svoj prospech aj do budúcnosti a otvoria tak túto možnosť
svojim zamestnancom, čím im uľahčia ich každodenný time manažment.

## Flexibilita je dôležitejšia než výška mzdy

[Dáta zozbierané v USA](https://cdn2.hubspot.net/hubfs/5134751/Building%20a%20Better%20Workplace_2018_v06-BrandUpdate%20.pdf)
s cieľom zistiť, aké kritériá majú najväčší vplyv na rozhodnutie zamestnanca dlhodobo zotrvať u zamestnávateľa ukazujú,
že 83 % pracujúcich matiek je pripravených zmeniť zamestnávateľa, ak majú ponuku inej práce, ktorá viac reflektuje ich
želané kritériá. Ženy až v **75 % prípadoch uvádzajú, že ponuka a podpora flexibility (časovej i lokačnej) na pracovisku
je najdôležitejším kritériom pri výbere pracovnej pozície, pričom až 88 % žien vníma flexibilitu ako rovnako dôležitú,
ak nie dôležitejšiu, ako platové ohodnotenie**. To sú nepochybne dáta s veľkou výpovednou hodnotou.

Chceme pracovať pre organizáciu, ktoré si svojich zamestnancov váži, podporuje ich a v rámci svojich možností sa im
snaží vychádzať v ústrety. Nachádzať zdravý balans medzi prácou a rodinou je cieľom azda každého pracujúceho rodiča. A
ako ukazujú štúdie realizované v zahraničí, pracujúce mamy sa za to vedia odmeniť spokojnosťou vedúcou k lojalite.

## Nájdite lojálne zamestnankyne: Prepojíme vás s kvalifikovanými odborníčkami

Naším cieľom v [OZ Pracujúce mamy](https://www.pracujucemamy.sk/) je svet mám a firiem prepájať a prinášať tak
obojstranne výhodné riešenia pre ženy aj ich zamestnávateľov. Pozeráme sa preto na situáciu z oboch pohľadov. Vieme, aké
potreby majú zamestnankyne matky. Poznáme potreby firiem. Ak chcete vedieť ako sa popasovať s efektívnou
flexibilitou, [dohodnite si s nami konzultáciu](https://www.pracujucemamy.sk/companies/). Alebo nás rovno oslovte s
vašou ponukou voľných pracovných pozícií :).  



