++++

author= "Elena Gemzová"
title= "Hľadáte kvalifikovaných zamestnancov? Stavte na returnship program"
slug= "returnship_program"
date= 2021-09-13T07:00:00Z

+++

Veľkú skupinu profesionálov nájdete medzi ľuďmi, ktorí sa do práce vracajú po kariérnej pauze. Pri správnom nastavení spolupráce dokážete takéhoto človeka pomerne rýchlo  a efektívne integrovať. S minimálnym rizikom a pomerne nízkymi počiatočnými nákladmi tak získate plnohodnotného člena tímu s viacročnými pracovnými skúsenosťami. Ukážeme vám, ako na to.

## Čo je returnship program?

Ide o **platenú stáž pre dospelých, kvalifikovaných a skúsených ľudí, ktorí sa vracajú po určitom čase do práce**. Najčastejšie ide o ľudí po [kariérnej pauze](https://blog.profesia.sk/ako-vysvetlit-kariernu-pauzu/) z dôvodu rodičovských povinností, starostlivosti o odkázaného člena rodiny či zdravotných dôvodov. 
Na rozdiel od stáže určenej študentom alebo absolventom je [returnship*](https://www.goldmansachs.com/careers/professionals/returnship/index.html) stáž vyššej úrovne: vhodný pre profesionálov, ktorí pracovnú skúsenosť už majú a pred kariérnou pauzou odpracovali aspoň 3 roky vo svojej profesii. V rámci takéhoto programu ponúkate dočasné (typicky v trvaní 3 až 6 mesiacov) umiestnenie vo vašej spoločnosti s víziou trvalého zamestnania v prípade obojstrannej spokojnosti. 
Returnship program pritom nie je náhradou skúšobnej doby v pracovnom pomere:
- paralelne je počas výkonu práce je poskytnutý mentoring aj vzdelávanie
- pracovné nasadenie postupne vzrastá a ku koncu už pracujú samostatne
- odmena počas programu je priamo úmerná výkonu (ako počas stáže)

Do returnship programu navyše môžete prijať viacero uchádzačov naraz s tým, že po absolvovaní programu máte pre absolventov otvorené určité obmedzené množstvo pracovných miest. Všetci absolventi, ktorí stáž absolvujú, však získajú certifikát či osvedčenie a predovšetkým cennú skúsenosť do svojho životopisu datovanú po kariérnej pauze.



## Ako presne returnship funguje?

Nastavenie returnship programu je veľmi podobné ako v prípade internshipu, teda absolventskej či študentskej stáže. Môže mať rôznu dĺžku (spravidla 3 až 6 mesiacov) aj podobu. V rámci returnship programu vytvárate **vracajúcemu sa zamestnancovi priestor na postupné zapracovanie sa do pracovných úloh, mentoring a tréningy, ktoré následne vyhodnocujete**. V prípade spokojnosti a naplnenia obojstranných očakávaní spolupráca pretavíte do pracovného úväzku so zreteľom na úroveň participantovej kvalifikácie. 

Aby bol returnship program efektívny, potrebujete si ho postaviť **priamo na mieru vašej spoločnosti**. Už v úvode returnship programu vyhotovíte s uchádzačmi dohodu, kde stanovíte **rámcový plán, očakávania a ciele**, ktoré úspešný absolvent programu potrebuje dosiahnuť. Aby bol váš program atraktívny aj pre uchádzačov, definujte okrem spomenutého aj **balík kompetencií, zručností a znalostí, ktoré si z programu odnesú**. A to bez ohľadu na to, či budú alebo nebudú v pracovnom úväzku pokračovať aj po ukončení programu.  

## Aké sú výhody returnship programu?

Najväčšiu skupinu ľudí po kariérnej pauze tvoria [ženy po materskej dovolenke](https://www.forbes.sk/zlepsit-podmienky-pre-pracujucich-rodicov-sa-oplati-flexibilita-je-viac-ako-peniaze/). Tie sa nachádzajú v najproduktívnejšom veku, no len určitá časť má možnosť pokračovať vo svojej kariére tam, kde pôsobili pred materskou dovolenkou. Podľa [výskumu spoločnosti McKinsey](https://www.mckinsey.com/business-functions/organization/our-insights/why-diversity-matters) firmy so zmiešaným (mužsko-ženským) kolektívom na všetkých úrovniach dosahujú o 15 % lepšie výsledky než ich konkurencia v tej istej krajine. Preto vás možno neprekvapí, že jednou z najvýraznejších výhod tohto programu je podpora [diverzity](https://www.pracujucemamy.sk/blog/preco-je-firemna-diverzita-viac-nez-moda/) a ženských talentov a v konečnom výsledku aj váš profit. 

Medzi [ďalšie výhody returnship programu](https://www.pageexecutive.com/advice/diversity-inclusion/what-are-returnships-and-how-can-they-benefit-businesses) patria tieto:

- **Ľudia po kariérnej pauze sú zdrojom kvalifikovaného pracovného potenciálu** - program returnship ponúka prístup k tejto cieľovej skupine a tým pomáha doplniť talenty na stredných/manažérskych pozíciách.
- **Ľudia po kariérnej pauze sú lojálnejší** - uvedomujú si, že majú sťaženú situáciu pri hľadaní práce a budú si vážiť príležitosť vrátiť sa do pracovného procesu
- **Efektívny recruitment** – využitím returnship programu máte dosť času na posúdenie kvalít uchádzačov, čím výrazne eliminujete možnosť nevhodného výberu.
- **Budovanie employer brandingu** - vytváraním príležitostí v rámci  returnship programu dávate signál, že chcete vytvárať pracovné prostredie vhodné pre všetkých. Zvýšite tak vašu [atraktivitu ako zamestnávateľa](https://www.nadaciapontis.sk/novinky/employer-branding-ako-vybudovat-doveryhodnu-znacku-v-ociach-zamestnancov/) aj u ďalších potenciálnych zamestnancov.

Pre úspešný returnship program potrebujete mať ako vedúci zamestnanci celkové aj priebežné informácie o programe a postupovať podľa plánu. Uvedomujeme si, že returnship je u nás nový pojem a jeho implementácia môže byť výzvou. **Máme skúsenosti aj potrebné znalosti: pomôžeme vám s nastavením programu vo vašej spoločnosti tak, aby bol výhodný pre všetkých.**




*Pojem returnship bol registrovaný ako ochranná známka Goldman-Sachs
